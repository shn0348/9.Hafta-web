Css Metin Biçimlendirme
            
                1- Bir yazıyı şekil, anlatım ve noktalama özellikleriyle oluşturan 
                kelimelerin bütününe metin adı verilir. Diğer bir ifadeyle metin, 
                iletişim kurmak için oluşturulan cümleler topluluğudur. Sözlü ya 
                da yazılı iletişim için üretilen anlamlı yapıdır. Yazar, iletmek 
                istediği mesajı metin aracılığıyla ifade eder.
           
                2- Bir metin, aralarında anlam, anlatım bakımından ilişki ve bütünlük 
                bulunan paragraflardan oluşur. İyi kurgulanmış bir metinde, her paragraf 
                bir düşünce birimidir. Metindeki paragraf sayısı, o metnin içerdiği 
                düşünce sayısını verir. Bunun nedeniyse her düşüncenin bir paragrafta 
                tam olarak ortaya konmasıdır. Sözcükler seslerden, cümleler sözcüklerden, 
                paragraflar ise cümlelerden oluşur.
            
                3- Metni oluşturan en büyük yapı paragraftır. Düzyazılarda genellikle satır 
                başlarıyla birbirlerinden ayrılan bölümlerin her birine paragraf adı verilir. 
                Paragrafın oluşumu konuyla doğrudan ilgilidir. Çünkü yazar, duygu ve düşüncelerini
                bir olay ve olgudan hareketle anlatır. Ele aldığı konuyu, amacına göre sınırlayıp
                birbiriyle ilintili paragraflar hâlinde verir. Bu, metin oluşturulurken uyulması
                gereken en önemli kurallardan biridir.
           
                4- Bir yapboz oluşturmak için parçaların birbirine bağlanmasına gereksinim duyulması 
                gibi bir metin oluşturmak için de paragrafların birbirine bağlanması gerekir. 
                Bir görüşün, bir duygunun işlendiği metinlerde de işlenen görüş ve duyguların 
                birbirini destekleyecek paragraflar şeklinde, mantıksal bir sıra ile ele alınması 
                gerekir. Örnek olarak olayın işlendiği metinlerde paragrafların zaman, kişi, çevre 
                gibi öğelerin sırasına dikkat edilmesi gerekir. Buna dikkat edilmezse paragraflar 
                arasında zaman, kişi, mekân vb. yönlerden karışıklıklar ortaya çıkar, metnin anlaşılması 
                güçleşir.
           
                5- Metindeki paragraflar, bir zincir şeklinde anlam, dil ve anlatım bakımından birbirini 
                tamamlayan, destekleyen bir bütündür. Bu yapı özelliği sayesinde metinde anlamla yapı 
                yönüyle bir bütünlük ve uyum ortaya çıkar. Bu bütünlüğün sağlanabilmesi adına metindeki 
                paragrafların dil ve anlatım yönüyle birbirine bağlanması büyük bir önem taşır.
           